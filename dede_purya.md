# Karisa

*Karisa ni umukino mu byiciro bitatu. 
Ikigaragamo ni ukuntu umwana arushya nyina bibyawe n’ubwana, 
atari ubushake. Umukino rero uragaragaza ukuntu umwana aburabuza
nyina cyane cyane mu bijyanye no kumugaburira. Murabona rero ko umwana ni nyina*

### Abakinnyi

* Karisa
* Dede

![Dede](/Assets/Dede.png)
![Karisa](/Assets/Schema.png)

*Karisa ni umwana uri mu kigero cy’imyaka itanu. Ntaramenya kuvuga neza ariko iyo
avuze ashyiraho umwete.*

Dede ni nyina wa Karisa; aba yugumbira umwana we aka ya mandwa yugumbira
Lyagombe.*

### Icyiciro cya mbere (Kwegeranya ibyo guteka)

Igihe cyo kurya kiregereje ; Dede aregereranya ibyangombwa ariko umuhungu we
akabimufashamo bya rwana.  Karisa arataguza n’inkono imuruta ku mutwe ahamagara
nyina.

Karisa:
> Dede, Dede? Dedeeeeeeeeee? Ndashaka kujya: Ndashaka kujya iki ku isahane?
> Ahubwo teka ku isahane, isahane yo guteka, ngiye gushaka ikiyiko cyo kujya!

Agende amuhobere maze inkono yiture hasi!

Dede:
> Mpore, mpore Karisa yanje ntugasitare! Mpore uwo ishema rishengura, umwanzi
> ukwanga ntakabyare! Arakameza urwiri mu kigega, ntagapfe ntagakire!

Karisa:
> Umanzi ni nde? Ugiye guteka umanzi? Ntabwo ndikujya umanzi, simushaka niba ari
> imboga! Ahubwo isafulira yo guteka inyama nayizanye!

Dede:
> Ngiye guteka n’ibishyimbo maze ndiburireho utubwija usange ari uruyoragurane.
> Urarushywa no kwasama gusa!

Karisa:
> Nasamira ubusa ni iki? Njyewe kujya inyama gusa; kwasama si byiza, nta gukunda
> imboga! Ibishimbo si byiza! Teka, teka inyama, umanzi simukunda, ntajyoha!

### Icyiciro cya kabiri ( Guteka )

(Dede agiye gushaka amakara ariko umuhungu we amwomeho. Bafatanye kuyayora, mu
gihe nyina arebye hirya gato umwana ayikubitemo ahinduke
akavurivundi. Namukebuka ahite atangara anaseka cyane!)

Dede:
> Karisa wigize ibiki? Ntureba uko usa? Wahindutse umukara nk’inkono iteka!

Karisa: 
> Ni inkono iteka inyama? Ni amakara? Nabaye amakara data weeeeeeeeeeeeeeeeeee!
> Nabaye miza cane ariko si ndi umanzi kuko umanzi simushaka! Se umanzi nawe
> arateka? Ariko ntateka inyama!

Afate igitambaro amuhanagure ariko: umwana ahite akimwaka ari we wihanagura
ariko arusheho kwibyirongo
Dede:
> Reka nguhanagure! Ngutunganye ube mwiza!

Karisa:
> Mbaye miza pe! Ndigusa gute? Ahubwo meze nk’ibabura! Kandi ni nziza cane!

(Dede ashyire amakara mu mbabura maze afate ikibiriti kugira ngo arase acane
imbabura.Umwana akimwake agerageze kurasa).

Dede:
> Ngaho gifate umaze urase ucane imbabura. Rasa se turebe, ntabwo ubizi, zana
> nkwereke. 

Kurasa biramunanira noneho ikibiriti nyina akimwake abe ariwe urasa.

Atsa rero! Atsa, atsa cyane. Huha, huha.

Karisa:
> Kwaca ni gute? Ni uguhuha se? Noneho huha ndebe!

Dede:
> Ni uguhuha mu ziko. Ubu ni mu mbabura kugira ngo amakara afatwe! Maze duteke
> ibyo kurya.Ubumba iminwa maze ukohereza umwuka mu mbabura!  Kera bavuga mu ziko
> ryabaga rigizwe n’amashyiga atatu. Reka rero nkwereke uko bahuaha.

Ahuhe mu mbabura kugira ngo umwana arebe.

Agerageze kwatsa maze bimunanire n’uko nyina amwakire

Karisa:
> Noneho umuliro uratse pe! Turatetse rero bigiye gusha. Washizemo inyama mu
> makara? Ndashonje. Tugiye kujya pe! Kujyaaaa, kujyaaaaa, kujyaaaa inyama! 

Dede (Ibyo akabivuga yidegembya, asa n’uririmba.):
> Zana igitunguru n’inyanya. Urarya urusenda?

Karisa:
> Oya, oya urusenda rurandya! Ndarurya rukandumagura. Urusenda sinshaka,
> ndashaka amamesa yo gukaranga! Kugira ngo bivuge! Kandi koko biravuga! 

Karisa azane ibitari ibyo nyina amutumye ariko nyina abyakire

Dede:
> Ubaye nka wawundi batuma amazi akaza inzoga! Ngutumye igitunguru n’inyanya none
> dore uzanye amacupa. Zana kariya gakoko kugira ngo duhungize maze imbabura
> ifatwe neza.

Karisa yiruke azane gakoko maze akarambike ku mbabura

Karisa:
> Nakazanye pe! Kagiye gusha ariko. Kariguhungira! Ntureba!

Dede Afate ka gakoko

Dede:
> Sigaho ugiye kugatwika! Reka nkwereke. Ugafata utya; ukagira
> utya mbese ugasa n’uzunguza maze kakazana umwuka mu mbabura. Uwo mwuka rero ni
> wo watsa umuriro imbabura igafatwa.

Maze ahungize imbabura yake bateke bishye

Sheme abyina cyane ndetse anaririmba
Karisa:
> Birahiye? Birahiye kandi birajyoshe! Ngiye
> kujya inyama, mama we?
Yiruke azane isahane 
> Inyama zahiye, mama yatetse kandi ibishimbo simbishaka. Imboga ntazo nshaka.

### Icyiciro cya gatatu ( Kurya )

Dede azane amasahane abiri, iye n’iy’umwana

Dede:
> Reka mbanze ngushyirireho ibishyimbo
> maze nze gukurikizaho inyama, ni byo biryoha!

Karisa yikunguze bicike ndetse yirize ariko nyina akomeze. Abanze amuhe agashitu
k’inyama avanze n’ibishyimbo, atamire akanyama konyine ibishyimbo abicire.
Karisa:
> Ibishimbo ndabyanga simbishaka.

Karisa amufate amuterure,yongere amushyire hasi nawe arakare cyane, amuhe
ibishyimbo ku kiyiko undi abyimbye amazru

Dede:
> Ugize ibiki? Urongera ndagukubita! Ubu se ndagira nte? Nutarya ibishyimbo
> nta kindi nguha! Ndetse inyama ngiye kuzibika; nta n’izo nzongera guteka.
> Wumvise? Urandushya cyane, umaze kumaramo umwuka!

Karisa arire cyane atere nyina ubwoba ndetse yahagire ashake kubura umwka.
Karisa:
> Sinshaka kujya; nzajya ejo mu gitondo! Ahahahaha!

Dede:
> Mbe ma? Ihorere mfura yanjye! Mbigize nte se nyagasani? Reka nguhe inyama
> n’udushyimbo duke. Inyama zonyine zakwica. Iyo umuntu ariye inyama gusa ararwara
> ndetse agapfa.

Karisa:
> Ntabwo nzapfa ninjya inyama gusa. Ahubwo abatajya inyama barapfa; ntiwambwiye
> ngo inyama zivura bwaki!

> Nta bishyimbo nshaka, sinshaka kujya kandi ndababara mu nda kubera kujya
> ibishyimbo. Ibishyimbo biranjya mu nda cyane! 

Dede yihanagura amalira mbese yajongowe, yabuze amajyo.

Dede (Akoraho):
> Mbigize nte se Mana y’iRwanda! Ubu se njye kwa muganga? Kibondo cyanjye
> ihorere, mu nda harakira! Ni aha cyangwa ni aha?

Karisa:
> Oya ni hepfo nako ni haruguru! Noneho ibishyimbo biranjya no mu maguru! No mu
> ijosi hose. Ijosi se si aha?
Yerekana muri Mugabuzi. 
> Ariko birimo kukubaza na we? None se ko warize nk’abana?

Dede ase n’useka ariko ababaye.

Dede (Amukorakoere):
> Urumva se utakibabara? Ntabwo hakikurya? Cyangwa wakize? Niba
> wakize seka ndebe!

Karisa:
> Nakize ahubwo mpa inyama n’ibishyimbo. Ariko ntiwongere kurira. Kurira ni
> abana. Mama ntarira. Niwongera na njye ndarira cyane.

Dede amugaburire undi arye neza yishimye aseka cyane

Dede:
> Ntubona ko uri akagabo? Nta mugabo urira!

Karisa:
> Na maman ntarira kuko atari umwana!

#### Contributor:
* Evariste Nsabimana
* Ngendo Muhayimana
